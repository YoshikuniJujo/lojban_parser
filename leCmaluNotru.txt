.i finti fa la'o me. Antoine de Saint-Exupery .me
.i fanva fa la .xorxes.
#ni'o ni'o no mo'o
ni'o salci la'o zoi. Leon Werth .zoi
ni'o ko mi fraxu doi verba lo nu mi salci lo makcu prenu lo dei cukta
.i lo se junri be mi cu krinu
.i lo bi'u nai makcu prenu cu xagrai lo pendo be mi
fi ro da .e ji'a sai lo cukta be fo lo verba
.i lo ci moi cu krinu
.i lo bi'u nai makcu prenu cu xabju lo fraso
.i mi xagji bu'u mi
noi py xagji gi'e lenku lifri bu'u ke'a
.i py nitcu lo nu se drijdikygau
.i py ja'a nitcu lo nu se drijdikygau
.i mi va'o ro nu ro lo krinu na banzu cu djica
lo nu salci fi lo cukta fe lo verba
poi lo bi'u nai makcu prenu cu me ke'a ca lo purci
.i ro makcu prenu cu verba ca lo cfari
to ku'i so'u boi py cu morji toi
.i ja'o mi dragau lo mi salci selsku
ni'o salci la'o zoi. Leon Werth .zoi
pe ca lo nu ly verba

# ni'o ni'o pa mo'o
ni'o mi ca lo nu mi nanca li xa cu pa roi viska
lo banli pixra pe lo cukta be la cilce ricfoi be'o
noi se tcita
lu se lifri lisri li'u
.i py pixra lo sincrboa noi tunlo lo danlu
.i di'e fukpi lo pixra

ni'o fo lo cukta cu cusku
lu
lo sincrboa cu tunlo lo se kalte be sy fau lo nu ky mulno gi'e nai se marxa
.i ba bo sy de'a kakne lo nu muvdu kei gi'e pipna ze'a lo masti be li xa be'o
poi se kuspe lo befctiru'e
li'u

ni'o mu'i ku mi mutce pensi lo cicricfoi se lifri gi'e ba za snada
lo nu mi se pi'o lo skari pinci cu finti lo mi pa moi pixra
.i lo mi pixra pa moi cu simsa di'e

ni'o mi jarco lo mi ralju se finti lo makcu prenu gi'e preti cusku fi py
fe lo se du'u xu kau lo mi pixra cu se terpa py
ni'o py spuda cusku fi mi fe lu .ue lo mapku cu jai se terpa fai ma li'u

ni'o lo mi se finti cu na pixra lo mapku
.i pixra lo sincrboa poi ba'o tunlo lo xanto
.i se ki'u bo mi pirfi'i lo nenri be lo sincrboa te zu'e
lo nu lo makcu prenu cu kakne lo nu jimpe
.i py ro roi nitce lo ve ciksi
.i lo mi pixra re moi cu simsa di'e

ni'o lo makcu prenu cu stidi fi mi fe lo du'u mi cliva lo pixra be lo cincrboa
poi kalri gi'a ganlo ku'o gi'e co'a se cinri
lo tedyske .e lo cirske .e lo cmaci .e lo gerna

.i se mu'i bo mi cliva ca lo nu mi nanca li xa kei lo pu'o banli jibri
be lo pirlarpre
.i mi se tolxlu fo lo nu fliba fa lo mi pixra pa moi .e lo mi pixra re moi
.i lo makcu prenu cu no roi jimpe da zu'e py po'o
.i je tatpi fa lo verba lo nu ro roi ciksi

ni'o mi ki'u bilga lo nu cuxna lo drata jibri
.i je mi cilre fi lo nu janta lo vinji
.i mi vofli lo mulno munje
# .i mi vofli fe'e ru'i mai ve'a lo mulno munje
